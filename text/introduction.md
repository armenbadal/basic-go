# Ներածություն

Այս գրքում ես պատմում եմ ալգորիթմական լեզվի ինտերպրետատոր գրելու մասին։ Որպես ցուցադրման առարկա ընտրել եմ _Բալ ալգորիթմական լեզուն_։ Այն Բեյսիկ (BASIC), Պիթոն (Python) և ՋավաՍկրիպտ (JavaScript) լեզուների ազդեցությամբ նախագծված մի լեզու է, որն ունի ծրագրավորման լեզուներին յուրահատուկ բոլոր նվազագույն հատկանիշները. թվային, տեքստային, տրամաբանական տիպեր, զանգվածներ, ղեկավարման կառուցվածքներ ու ենթածրագրեր։

Պարզ է, որ Բալը նախատեսված չէ արտադրական ծրագրավորման համար։ Այն պարզապես մի փորձարարական նախագիծ է, որի օգնությամբ ես ցուցադրում եմ ինտերպրետատոր գրելու միջոցներն ու հնարքները։ Սակայն, հնարավորություն տալով աշխատել տրամաբանական, թվային ու տեքստային տիպերի, ինչպես նաև դրանց զանգվածների հետ, Բալը թույլ է տալիս սահմանել ու իրագործել ալգորիթմների բավականին մեծ տեսականի։

Ինտերպրետատորը իրականացված է Go լեզվով (այս տեքստը գրելու պահին 1.17 տարբերակը), և բաղկացած է երեք փաթեթներից (package).
1. `ast`, որում սահմանված են վերլուծության ծառի հանգույցները,
2. `interpreter`, որում իրականացված է ինտերպրետատորի վարքը՝ վերլուծության ծառի ամեն մի հանգույցի կատարման ֆունցկիաները,
3. `parser`, որում սահմանված և իրականացված է լեզվի շարահյուսական վերլուծիչը (parser): 



